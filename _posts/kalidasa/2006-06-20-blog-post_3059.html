---
category: sanskrit
layout: post
title: श्रीकृष्णविलासः ३.१०
date: '2006-06-20T22:51:00.000-07:00'
author: अनामकः
tags:
- श्रीकृष्णविलासः
modified_time: '2007-06-27T15:46:07.038-07:00'
blogger_id: tag:blogger.com,1999:blog-8587359.post-7100802795740254179
blogger_orig_url: http://kalidasa.blogspot.com/2006/06/blog-post_3059.html
---

अतस्तदुच्छेदविधौ विनिद्राः<br />यतध्वमद्यैव बलानुरूपम् ।<br />नखाग्रलाव्यस्तरुरङ्कुरात्मा<br />परश्वधस्यापि ततोऽतिभूमिः ॥३.१०॥<br /><br />अन्वयः ॥ अतः (यूयं) विनिद्राः (सन्तः) तदुच्छेदविधौ अद्य एव बलानुरूपं यतध्वम्। तरुः अङ्कुरात्मा नखाग्रलाव्यः; ततः परश्वधस्य अपि अतिभूमिः (भवेत्)॥<br /><br />विलासिनी ॥ तत् किम् अस्माभिः कर्तव्यमिति चेदत्राह--अत इति॥ अतः अस्मात् कारणात् यूयं विनिद्राः जाग्रद्बुद्धयः तस्य विष्णोः उच्छेदविधौ उन्मूलनकर्मणि बलानुरूपं शक्तिसदृशम् अद्यैव इदानीमेव यतध्वं प्रयत्नं कुरुत। प्रयतिष्यामहे क्रमेण किं त्वरयेति चेत् अत्र दृष्टान्तेन त्वरयति--नखेति॥ तरुः वृक्षः अङ्कुरात्मा अङ्कुरावस्थः नखाग्रेण लाव्यः छेतुं शक्यः। अथवा अवश्यं लाव्यः छेदनीय एवेत्यर्थः। ततः उपरि अङ्कुरावस्थायां उपेक्षितः सन् परश्वधस्य निशितबृहत्कुठारस्यापि अतिभूमिः अतिक्रान्तविषयः स्यादिति शेषः॥<br /><br />तिप्पणीः ॥ तस्य उच्छेदविधौ तदुच्छेदविधौ। बलस्य अनुरूपं बलानुरूपम्। नखाग्रेण लाव्यः नखाग्रलाव्यः॥