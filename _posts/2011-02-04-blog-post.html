---
layout: post
title: अमरकोषस्य समाहृतिः
date: '2011-02-04T22:08:00.001-08:00'
author: अनामकः
tags:
- अमरकोषः
modified_time: '2011-02-04T22:09:51.223-08:00'
blogger_id: tag:blogger.com,1999:blog-8587359.post-6996656390132948927
blogger_orig_url: http://kalidasa.blogspot.com/2011/02/blog-post.html
---

<p>अमरकोषस्य विश्वप्रशस्तस्य प्रस्तावना अनावश्यकी । भारतरत्नेषु इदमपि अन्यतमम् । तथापि कथञ्चित् इमे अमूल्यग्रन्थाः केवलं पूज्यन्ते । अद्यत्वे कण्ठस्थीकरणपरम्परा नष्टा इव । अतः शतकेऽस्मिन् कैश्चन विद्वद्भिः अमरकोषस्य नूतनं संक्षिप्तं संस्करणं प्रकाशितम् । यत्र अमरसिंहस्यैव पद्धतिम् अनु श्लोकाः केचन विरचिताः, अन्ये अनूदिताश्च ।</p> <ol> <li>अमरकोषः -- १५०० श्लोकाः</li> <li>अमरकोषसंग्रहः -- ६६६ श्लोकाः</li> <li>अमरसारः -- ५३० श्लोकाः</li></ol> <p>कथं वा संक्षेपीकरणम् ? इन्द्रम् उद्दिश्य कश्चन उदाहारः --</p> <blockquote> <p>इन्द्रो मरुत्वान् मघवा बिडौजाः पाकशासनः<br>वृद्धश्रवाः सुनासीरः पुरुहूतः पुरन्दरः<br>जिष्णुर्लेखर्षभः शक्रः शतमन्युर्दिवस्पतिः <br>सुत्रामा गोत्रभिद्वज्री वासवो वृत्रहा वृषा<br>वास्तोष्पतिः सुरपतिर्बलारातिः शचीपतिः<br>जन्मभेदी हरिहयः स्वाराण्नमुचिसूदनः<br>संक्रन्दनो दुश्च्यवनस्तुराषाण्मेघवाहनः<br>आखण्डलः सहस्राक्षः&nbsp; ॥&nbsp;&nbsp; अमरः</p> <p>इन्द्रो मरुत्वान् मघवा विडौजाः पाकशासनः <br>वृद्धश्रवाः सुनासीरः पुरुहूतः पुरन्दरः ॥ संग्रहः</p> <p>इन्द्रो मरुत्वान् मघवा बिडौजाः पाकशासनः <br>शक्रः पुरन्दरो वज्री वासवो वृत्रहा वृषा<br>आखण्डलः सहस्राक्षस्तुराषाण्मेघवाहनः <br>पुरुहूतः सुरपतिर्बलारातिः शचीपतिः ॥ सारः</p></blockquote> <p>एवं, संग्रहकारेण बहुत्र अमरकोषस्य एव श्लोकाः चिताः । किन्तु, अमरसारकारेण पूजाभावनामात्रं त्यक्त्वा, नूतनश्लोकाः बहुत्र विरचिताः । </p>  