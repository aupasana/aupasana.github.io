---
layout: sanskrit-post
title: "गते प्रेमावेशे"
date: 2016-02-08 02:00:00 -0700
category:
  - sanskrit
tags:
  - अमरुकशतकम्
---

> गते प्रेमावेशे प्रणयबहुमाने विगलिते   
> निवृत्ते सद्भावे जन इव जने गच्छति पुरः ।  
> तदुत्प्रेक्ष्योत्प्रेक्ष्य प्रियसखि गतांस्तांश्च दिवसान्   
> न जाने को हेतुर्दलति शतधा यन्न हृदयम् ॥
> <cite> -- अमरुकशतकम् ३८</cite>

काचित् युवतिः भूतपूर्वकान्तेन परिभूतायां सत्यां, कतिपयेभ्यः वर्षेभ्यः परं
तमेव कान्तं पुरोगामिनं वीक्ष्य प्रियसखीं वदति -- क्रमशः तीव्रप्रेम कान्तेऽस्मिन्
कथञ्चित् अपगतम् -- इति। आदौ गतः प्रेमावेशः। ततः अपगतः बहुमानः।
ततः सद्भावोऽपि निवृत्तः। अन्ते सामान्योऽयं जनः सञ्जातः। सद्यस्तु तं
पुरोगामिनं दृष्ट्वा गतान् तान् दिवसान् स्मृत्वा स्मृत्वा मम हृदयं न शतधा दलति।

अयं भावः -- पूर्वं कौचित् दम्पती रमेते। कालेन सः सम्पर्कः विनाशं गतः। तदा तया
युवत्या तीव्रपीडा अनुभूता। तत्पश्चात् कालस्रावः। पुनः कदाचित् सा युवतिः अकस्मात्
तं भूतपूर्वकान्तं पुरोगामिनं पश्यति। किन्तु तदा न कापि महती पीडा।
तदा सा चिन्तयति -- आदौ तस्य दर्शनमात्रेण यत् प्रेम जायते,
तत् इदानीं न अनुभूयते। तं सद्यः पुरोगामिनं पौनःपुन्येन दृष्ट्वाऽपि पूर्ववृत्तं स्मृत्वाऽपि
मम हृदयेन शतखण्डकृतेन न विदार्यते -- इति।
